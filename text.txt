Семиотиката, семиотическите изследвания, семиотическото мислене максимално разшириха значението и употребата на понятието текст. Днес можем да мислим като текст не само едно литературно произведение или един функциониращ из държавните институции документ, но и например един град или дори начина на обличане на грижещ се за стила си човек. В този смисъл говорим за в е р б а л н и текстове, но и за още много други форми на комуникация също като за текстове.

 

Думата произлиза от латинските: textere („тъка“), textum („мрежа“, „тъкана материя“), textus („тъкан“, „плетеница“). В стари състояния на славянската култура се мисли и пише за плетене, за сплитане на словесата, на думите като проява на езиковото майсторство. Така още всъщност в предишни цивилизационни епохи, представите за текста са били процесуално отворени, текстът се е схващал не само като нещо правено, „изтъкано“, но и възприемащият го, читателят е бил виждан като съучастник – заедно с автора – в този процес на съвместно тъкане, изтъкаване.

 

Такова разширително разбиране проф. Богдан Богданов изразява по отношение на вербалния текст така в своето научно есе „За човешката реч, нейните функции и свързвания“: „Ако /.../ изкажем пряко това главно, отнасящо се за речта-слово-текст, трябва да кажем, че тя е своеобразно вършене-правене. То може да е самото казване-изразяване-съобщаване на нещо, но може и да продължава в извънсловесното решаване на проблем и осъществяване на промяна в живота на човек, група от хора или на цяло общество. Тази по-обща работа, извършвана и от речта, и от други човешки дейности, изразяваме на български и с чуждицата „функция“. Речта не е нещо само по себе си, а ни служи и за постигане на нещо друго. Оттук следва и въпросът за функциите на речта-слово-текст. Тези функции, естествено, са повече.“ И на друго място, в друго есе: „Веднага щом се оформи и стане обществено достояние, текстът започва да поражда други текстове – на реплики, които го потвърждават, на критики, които го допълват, а и на текстови реакции, които показват какъв би трябвало да бъде. Модел на това е заложената в него двутекстовост – това, че текстът веднъж се поражда от случилото се на неговия автор разбиране, довело до написването му, но и това, че той се поражда по по-различен начин и втори път – от също случващото се разбиране на другиго, който го ползва. Защото какво е това ползване-разбиране, ако не–пораждане на друг текст въз основа за този, също дело на разбиране.“

 
